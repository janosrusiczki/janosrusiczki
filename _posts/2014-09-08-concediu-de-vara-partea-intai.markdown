Concediu de vară... Idea o aveam de mult dar nu a fost pusă în aplicare din motive variate. Eu aveam planuri mari cu un roadtrip prin țările baltice dar din estimări părea să coste prea mult așa că am abandonat idea. Dar acum dacă tot am primit concediu tomnatic sincronizat ne-am hotărât să mergem într-o țară care ne e familiară (4 + 2 concedii de schii) și care nu costă exagerat de mult: Austria. Ne-am gândit să stăm jumate de timp la Zell am See și restul la Innsbruck.

Am făcut rezervările cu nici două săptămâni înainte dar am găsit relativ simplu cazare fiind off season - a fost parfum comparativ cu rezervările de iarnă care trebuie făcute cu minim 2 sau 3 luni înainte. Am folosit [Booking.com](http://www.booking.com) și nu [Interchalet](http://www.interchalet.co.uk/) unde ne uitam de obicei căci pe acesta din urmă se puteau face doar rezervări pe o săptămână. După ce am făcut rezervările proprietara apartamentului din Viehhofen (un sat din apropierea Zell am See) a părut foarte comunicativă și cu o săptămână înainte să pornim ne-a anunțat chiar în engleză de niște blocaje de drum prilejuite de concursul Iron Man. Dar cum majoritatea blocajelor erau duminică iar noi ajungeam sămbătă seara, credeam că nu ne prea afectează.

Am tot verificat prognoza meteo ca să putem decide dacă să ne ducem bicicletele au ba. În penultima zi înainte de plecare am decis să nu le ducem, vremea anunțându-se în majoritate ploioasă, cel puțin cât am fi stat la Zell am See unde vroiam să facem tura lacului și eventual niște coborâri de pe Kitzsteinhorn.

După ce ne-am împachetat majoritatea lucrurilor vineri dupămasa după serviciu am pornit lejer sâmbătă dimineața pe la 8 "că este timp" fiind vară.

În vamă o rog pe Ioana să facă poze la coada de mașini care era mai lungă decât ce am văzut de când România a intrat în Uniunea Europeană iar ea zice "nu scot aparatul" din care eu îmi dau seama că am uitat geanta cu aparatul foto acasă cu totul. După niște mormăieli hotărâm să ne întoarcem după el și ne sunăm pe rând prietenii în speranța de a găsi pe cineva dispus să ni-l aducă jumate de drum. Găsim omul, aranjăm să preia geanta, ne întâlnim cu el pe la Iojib, îi mulțumim și ne întoarcem către vamă. Mulțumiri încă o dată Cristi!

Ieșim din țară pe la 10:30 (în loc de 9) și oprim la Mateszalka pentru cumpărături conform planului. Îmi amintesc că am observat că am ajuns la Budapesta destul de târziu. GPS-ul a hotărât să ne scoată pe M0 (centura Budapestei) și făcând înconjurul am mai pierdut ceva timp. Căldura mare din Ungaria se închide în jurul graniței cu Austria unde începe ploaia care ne dă de furcă după lăsarea întunericului, condusul devenind foarte solicitant. Recunosc că în multe locuri habar nu aveam efectiv pe unde e drumul.

Ajungem la Viehhofen târziu de tot depășind și cele mai pesimiste estimări ale GPS-ului. Ajunși în curtea cazării mă relaxez și îmi dau seama că am stat atât de încordat încât mă dor mușchii gâtului.

A doua zi ne pornim cu mult curaj către Grossglockner Hochalpinstrasse dar nu ajungem foarte departe, drumul spre Zell am See fiind blocat cu ocazia concursului Iron Man. Exact cum am fost anunțați. Parcăm mașina și coborâm să facem câteva poze nerealizând că cei ce trec prin fața noastră sunt de fapt la creme de la creme. Ne învârtim prin zonă iar concurenții tot vin și eu îmi dau cu părerea despre câți ar fi, 200 - 300?

Ajunși înapoi la mașină constat că am acces la atașamentul din Gmail ce l-am primit de la proprietara cazării și citesc stupefiat câteva date: peste 2000 de participanți, buget de 7.5 milioane de euro. De asemenea observ că și dacă s-ar deschide bucata de drum după care așteptam tot nu am putea avansa către destinația noastră fiind blocată o altă parte din sudul Zell am See-ului până târziu. După ce cugetăm puțin în mașină ne decidem să o luăm la pas către Zell am See.

De plictisit nu ne-am plictisit ca treceau constant concurenți pe bicicletă pe lângă noi.
