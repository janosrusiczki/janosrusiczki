Concediu de vară...

Idea o aveam de mult dar nu a fost pusă în aplicare din motive variate. Eu aveam planuri mari cu un roadtrip prin țările baltice dar din estimări părea să coste prea mult așa că am abandonat idea. Dar acum dacă tot am primit concediu tomnatic sincronizat cu nevasta ne-am hotărât să mergem într-o țară care ne e familiară (4 + 2 concedii de schii) și care nu costă exagerat de mult: Austria.

Planul a fost să stăm jumate de timp la [Zell am See](http://wikitravel.org/en/Zell_am_See) și restul la [Innsbruck](http://wikitravel.org/en/Innsbruck). Zell am See l-am ales fiindcă [așa cum am mai zis](http://www.rusiczki.net/2014/08/31/then-vs-now/) acolo ne-am început cariera în concedii de schii în străinătate iar pe lângă Innsbruck am trecut de câteva ori și ni s-a părut un oraș frumos în inima munților.

Am făcut rezervările cu nici două săptămâni înainte dar am găsit cazare relativ simplu fiind off season - a fost parfum comparativ cu rezervările de iarnă care trebuie făcute cu minim 2 sau 3 luni înainte. Am folosit [Booking.com](http://www.booking.com) și nu [Interchalet](http://www.interchalet.co.uk/) unde ne uitam de obicei căci pe acesta din urmă se puteau face doar rezervări de o săptămână. Am găsit cazare, nu chiar în buricul târgului, dar foarte aproape: pentru Zell am See în [Viehhofen](https://goo.gl/maps/0lh0z) iar pentru Innsbruck în [Axams](https://goo.gl/maps/bJQ8X). După ce am făcut rezervările proprietara apartamentului din Viehhofen a părut foarte comunicativă anunțându-ne cu o săptămână înainte de pornire de niște blocaje de drum ce vor avea loc în perioada cât stăm noi pe acolo prilejuite de concursul Iron Man. Dar cum majoritatea blocajelor erau duminică iar noi ajungeam sămbătă seara, credeam că nu ne prea afectează.

Am tot verificat prognoza meteo ca să ne putem decide dacă să ne ducem bicicletele au ba. În penultima zi înainte de plecare am hotărât să nu le luăm cu noi, vremea anunțându-se în majoritate ploioasă, cel puțin cât am fi stat la Zell am See unde vroiam să facem tura lacului și eventual niște coborâri de pe Kitzsteinhorn. În plus dacă le duceam mașina consuma sensibil mai mult și nu se renta pentru cele câteva zile de dat.

După ce ne-am împachetat majoritatea lucrurilor vineri dupămasa după serviciu am pornit lejer sâmbătă dimineața pe la 8 "că este timp" fiind vară.

În vamă o rog pe Ioana să facă poze la coada de mașini care era mai lungă decât ce am văzut de când România a intrat în Uniunea Europeană iar ea zice "nu scot aparatul" din care eu îmi dau seama că am uitat geanta cu aparatul foto acasă cu totul. După transpirația rece, niște mormăieli și concluzia că nu putem fără el hotărâm să ne întoarcem să-l luăm și ne sunăm pe rând prietenii în speranța de a găsi pe cineva dispus să ni-l aducă jumate de drum. Găsim omul, aranjăm să preia geanta, ne întâlnim cu el pe la Iojib, îi mulțumim și ne întoarcem către vamă. Mulțumiri încă o dată Cristi!

Ieșim din țară pe la 10:30 (în loc de 9) și oprim la Tesco-ul din [Mátészalka](http://ro.wikipedia.org/wiki/M%C3%A1t%C3%A9szalka) pentru cumpărături conform planului. Îmi amintesc că am observat că am ajuns la Budapesta destul de târziu. GPS-ul a hotărât să ne scoată pe M0 (centura Budapestei) și făcând înconjurul am mai pierdut ceva timp. A fost căldură mare în Ungaria dar vremea s-a închis destul de brusc în jurul graniței cu Austria de unde a început ploaia care ne-a dat de furcă după lăsarea întunericului, condusul devenind foarte solicitant mai ales după ce am părăsit autostrada. Recunosc că în multe locuri habar nu aveam pe unde e drumul și nu era foarte plăcut când venea câte o mașină pe contrasens care ne stropea mașina cu câte un val sănătos de apă.

Am sunat proprietara din timp s-o anunțăm de întârziere, deci cel puțin din punctul ăsta de vedere eram liniștiți dar am ajungem la Viehhofen târziu de tot depășind și cele mai pesimiste estimări ale GPS-ului. Găsim cazarea destul de complicat, copiind coordinatele GPS din aplicația booking.com în GPS. Ajunși în curtea cazării mă relaxez și îmi dau seama că am stat atât de încordat încât mă dor mușchii gâtului.
