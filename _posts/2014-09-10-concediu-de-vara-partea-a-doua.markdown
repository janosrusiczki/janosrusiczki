A doua zi ne trezim reînvigorați în camera obscură. Zic asta deorece dormitorul în apartamentul din Viehhofen era o încăpere izolată a cărei singur geam dădea înspre casa scărilor a cărui geamuri la rândul lor dădeau spre pădurea din spatele casei. Vremea fiind destul de mohorâtă nu mi-am putut da seama ce oră era, în cameră fiind beznă totală.

Ne pornim cu mult curaj către [Grossglockner Hochalpenstraße](http://www.grossglockner.at/en/) dar nu ajungem foarte departe, drumul spre Zell am See fiind blocat cu ocazia concursului Iron Man. Exact cum am fost anunțați. Parcăm mașina și coborâm să facem câteva poze concurenților nerealizând că cei ce trec prin fața noastră sunt de fapt la creme de la creme - cei de pe primele locuri. Ne învârtim prin zonă iar concurenții tot vin și eu îmi dau cu părerea despre câți ar fi, 200 - 300? Ajunși înapoi la mașină constat că am acces la pliantul PDF ce l-am primit de la proprietara cazării și citesc stupefiat câteva date: peste 2000 de participanți, buget de 7.5 milioane de euro. De asemenea văd pe pliant că și dacă s-ar deschide bucata de drum după care așteptam tot nu am putea avansa către destinația noastră șoseaua fiind blocată într-o altă parte din sudul Zell am See-ului până mai târziu. După ce cugetăm puțin în mașină ne decidem să o luăm la pas către Zell am See.

De plictisit nu ne-am plictisit că treceau constant concurenți pe bicicletă pe lângă noi.

Ajungem la lac și îi vedem pe cei care aleargă deja, Iron Man fiind alcătuit din 3 probe: înot, bicicletă și în final alergare. Distanțe?

După ce ne holbăm o vreme la colțul lacului intrăm în Zell am See la pas și dăm de un punct de alimentare al concursului. Apoi ne facem niște cumpărături de la supermarket-ul din cadrul unei benzinării, singurul magazin deschis (fiind duminică). Ajungem și la destinația finală a zilei, stația gondolei [cityXpress](https://goo.gl/maps/R4OcR). Ne întoarcem și la o calvarie urcăm abrupt în pădure, admirând priveliștea care se deschide asupra lacului și puțin mai sus dând peste un drum destinat plimbărilor (wanderweg) care ne aduce înapoi în vale în scurt timp.

Merită să menționez că pe drum am întâlnit destul de mulți arabi cu nevestele acoperite aproape în totalitate de voal negru. Mă amuza să observ cum dedesubt aveau pantofi de alergat super confortabili sau cum erau vopsite foarte frumos la ochi, practic singura parte vizibilă la nivelul feței. Poze nu am făcut că nu am vrut să declanșez din greșeală un jihad. Am dezbătut în schimb pe larg subiectul cu Ioana dar tot nu știm cum de Austria e o destinație de vară atât de populară pentru ei. Că de populară e populară, asta ni s-a confirmat când am completat formularul de cazare și răsfoindu-l am văzut că jumate dintre musafiri erau din țările arabe.

Papa bun seara făcută de Ioana din carnați picanți și pireu de cartofi instant de la benzinărie.
