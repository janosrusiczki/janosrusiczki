---
layout: post
title: The Computer Chronicles - Perioada de dinainte de PC
date: 2018-12-31 11:51:00 +0200
categories:
- Cronică
- Tehnic
image: https://content.rusiczki.net/2020/01/
description: Despre începuturile mele în d'ale calculatoarelor.
---
Acum câțiva ani m-am gândit să scriu un articol în care să-mi aștern amintirile despre interacțiunea cu calculatorul și am tot modificat și adăugat la el până m-am gândit că va fi un moment fain să-l public în 2018 la aniversarea a 20 de când am PC dar apoi am depășit termenul și a trecut și 2019... Dar sunt hotărât să încep să public seria în prima parte a lui 2020!

Tot revizuind articolul mi-am dat seama că citesc chestii care cu toate că îmi erau destul de clare în minte când le-am scris, le-am uitat după aia - acuma nu știu dacă din cauza liniștii sufletești că le am în scris și-s la loc sigur sau pur și simplu deoarece sunt la vârsta la care uit masiv. Cred că este vorba de varianta B.

Și cu asta am terminat cu introducerea, să începem călătoria în timp.

De când mă știu îmi ciuleam urechile spre orice legat de calculatoare, probabil că încă dinainte de primul calculator am prins emisiuni la televizor sau articole în reviste de genul Cutezătorii sau la ce oi mai fi fost abonat pe atunci.

Primul contact adevărat a fost în clasa a IV-a sau a V-a, când s-a ținut un cerc de informatică la casa copiilor (casa pionerilor pe atunci) - și aici când zic un cerc mă refer la o singur eveniment de circa 2 ore. Știu foarte sigur că ne-am jucat [Bruce Lee](https://www.youtube.com/watch?v=kCtnnzOiZIU) și probabil că înainte de aia ne-a și spus câteva chestii elementare despre calculator, dar degeaba am mers foarte entuziaști în următoarea săptămână că am fost anunțați că nu se mai ține. A fost înlocuit de un alt cerc, nu mai știu exact care.

Voi face aici o mică paranteză și voi scrie despre cercurile la care am participat dacă tot mi-am răscolit mintea să mi le amintesc. Așadar, în ordine cred:

- Teatru - Unde, în mod evident, am învățat o piesă de teatru - ăsta a fost primul cerc la care am participat, probabil în clasa întâia și mi-a plăcut foarte mult dar știu că nu am apucat să interpretăm piesa învățată (sau am fost eu bolnav când a fost interpretată). Piesa a fost despre ceva încurcătură cu un magician și cred că eu urma să interpretez magicianul. Din păcate nu am reușit să scenariul, cu toate că am luat legătura la un moment dat cu domnul Adrian Oțoiu, cel care organizase cercul, și el chiar m-a îndrumat spre o carte, dar nu am găsit piesa în ea.
- Minerit - Care de fapt era un cerc de modelism dar Baia Sprie fiind un oraș minier a trebuit denumit ca atare, aici am construit o machetă de ARO și o barcă, ambele din placaj. Cred că am umblat 4 ani la acest cerc și mi-a plăcut foarte mult.
- Cronologic cred că aici au picat acele 2 ore de cerc de info.
- Foto - unde ne-a învățat tot procesul de fotografie de la făcutul de poze până la developarea lor.
- Dendrologie - unde o doamnă mai nonconfirmistă ne-a povestit vrute și nevrute despre religie, paranormal și legătura dintre ele zăpăcindu-ne considerabil percepția ușor maleabilă pe care o aveam la acea vârstă.

După olimpiada de matematică din clasa a V-a (da, am participat la așa ceva și am ajuns la etapa județeană) am mers la un coleg și bun prieten să-i văd calculatorul, avea o clonă ZX Spectrum, o Electronica CIP de primă generație. Probabil ne-am jucat ceva, nu-mi mai amintesc exact, dar am rămas fascinat.

Mi-au cumpărat și mie părinții același tip de calculator de la magazinul de electronice din oraș, dacă nu mă înșel în iarna anului 1991, îmi amintesc că de Crăciun am fost foarte ocupat să tastez programele din manual și să le execut - acesta a fost primul meu contact, foarte entuziast, cu programarea - chiar remarcase taică-meu că nu m-a mai interesat împodobitul bradului ca înainte. Am revenit la prietenul amintit anterior imediat după ce mi-au cumpărat calculatorul, și mi-au copiat pe caseta primele jocuri, dintre care îmi amintesc de [TUTANK](https://www.youtube.com/watch?v=Nc5SACvkMZU), mai precis Tutankhamun, un joculeț simplu în care explorai mormântul faraonului respectiv. Știu că m-am interesat la colegul meu ei pe la ce nivel au ajuns și mi-a spus că de fapt ei nu prea joacă jocul ăla, s-a întâmplat doar să fie la îndemână când mi-au copiat caseta. O particularitate al acestui calculator (Electronica CIP) a fost că, spre deosebire de majoritatea clonelor și însuși ZX Spectrum-ul, nu avea interpretorul Basic în ROM ci trebuia încărcat la fiecare pornire de pe casetă. Probabil că inginerii care l-au proiectat s-au gândit că astfel poate fi mai flexibil calculatorul, existând posibilitatea de a încărca și alte interpretoare, dar realitatea a fost că în anii în care l-am folosit am încărcat mereu același Basic.

Cred că pe caseta pe care am primit-o cu calculatorul a venit un program de copiere foarte bun (cred că era [Copy 86M aka Kovacs Copy](http://www.worldofspectrum.org/infoseekid.cgi?id=0020688)) care se încarcă în locul Basic-ului și îmi permitea să copiez orice joc, evitând toate schemele de protecție. Ah, un program de copiere însemna un programel în care încărcai ce voiai să copiezi ca și cum ai încărca efectiv softul și apoi era gata să-l redea înapoi ca tu să-l înregistrezi pe (o altă) casetă. Astfel nu făceai simplă copiere audio, nu aveai nevoie de 2 casetofoane și nu se _eroda_ calitatea audio la copieri subsecvente.

La capitoul "periferice":

- Foloseam casetofonul deck al combinei muzicale cumpărate de tata cândva înainte de revoluție și că să-l menajez, cu ocazia unei plimbări mi-au cumpărat din piața din Sighetu Marmației ("de la ruși") un mic casetofon rusesc pe care l-am folosit din acel moment cu calculatorul, apoi prin liceu l-am dus să redea piese la radioul liceului, l-am uitat acolo și când s-a lichidat radioul a ajuns la un coleg și bun prieten din liceu - căreia i-a stat pe balcon o vreme și apoi mi-a fost returnat după alți câțiva ani. A mai trecut ceva vreme și într-o bună zi i-am făcut niște poze și l-am pus în pubela de gunoi - nu cred că mai mergea.
- Tot în această perioadă apăruse magazinul Ana Electronic în Baia Mare, unde cu ocazia multiplelor vizite cu tata am ochit o interfață Kempston joystick pe care mi-a și cumpărat-o apoi și am mai avut un joystick împrumut de la o verișoară de-a mea pe perioade îndelungate de timp. Cred că primul joc pe care l-am jucat cu joystick a fost [WestBank](https://www.youtube.com/watch?v=Rd2xcG3P--A) - dar e interesant că alte jocuri nu prea mi-au rămas în minte să fi fost mișto de jucat cu joystick-ul.
- Calcuatorul îl conectam la televizorul color al familiei (o noutate și ăla) când puteam, iar când părinții voiau să se uite la televizor mi-a pus tata la dispoziție un mic televizor Sport.

Înainte și în timp ce am avut acest calculator a rulat la TVR emisiunea cu mustăciosul (dacă nu mă înșel în fiecare vineri) care la final dădea niște sunete ciudate - de fapt, mi-am dat seama după ce am primit și eu calculatorul că transmiteau programele prin TV, doar că trebuia să ai mufa de ieșire audio la TV să înregistrezi cu casetofonul - eu nu am avut această mufă, am avut doar promisiuni că va fi montată pe acel TV Sport. Mai târziu, în timpul liceului, prin antena satelit am urmărit [The Site](https://en.wikipedia.org/wiki/The_Site) și [The Computer Chronicles](https://en.wikipedia.org/wiki/Computer_Chronicles) (un deliciu de urmărit acum [pe YouTube](https://www.youtube.com/channel/UCkJ6eQKpHZgsZBla4JgKj3A)). Le savuram minut cu minut.

Nu îmi mai amintesc exact când s-a stricat CIP-ul, cândva în clasa a 7-a sau pe la inceputul clasei a 8-a - în orice caz știu că eram cumva _pe val_ căci între momentul cumpărării și când s-a stricat au început să apară casete cu jocuri și programe la magazinul Satelit din centrul Băii Mari și nu mai eram limitat la a face schimb și a copia programe de la alții, plus am pus mâna pe Lemmings care cu nivele cu tot umplea o casetă întreagă pe ambele părți (în curând va trebui să explic și ce-i aia o casetă). Cumva îmi amintesc că am acceptat foarte ușor constatarea că s-a stricat - l-am deschis într-o zi și se reseta continuu, apoi nici nu prea l-am mai încercat - cred că eram deja prins în febra PC-urilor.

Ca orice copil am avut idei de a face jocuri, dar cum nu prea se puteau scrie in Basic (din cauza vitezei reduse) m-am rezumat la a desena "screen-uri" (adică grafică introductivă care apărea în timp ce se încărca jocul) în Art Studio. Știu că jocul care voiam să-l fac avea să se numească Thumper Joe. Nu mă întrebați ce însemna "thumper".

Dacă vine vorba de programare știu că îmi plăcea foarte mult să încarc căteodată Beta Basic, că avea niște facilități interesante, care ar fi prea de nișă să le enumăr aici. Știu că avea grafică mult optimizată față de Basic-ul clasic, dar ceea ce nu realizam pe atunci a fost că pe 48k, după încarcarea Beta Basic-ului nu prea mai rămânea memorie pentru programul în sine care voiai să-l scrii.

Cât am mai așteptat eu să pun mână pe Hisoft Basic că citisem sau auzisem cî ăla are _COMPILATOR_, pe vremea aia eram disperat după compilatoare că nu am fost în stare să învăț să programez în cod mașină în care erau făcute toate jocurile și programele de pe ZX Spectrum. Apropo, îmi amintesc de Tutor găsit pe o casetă, era ceva program românesc care te învăța cod mașina. De fapt în timp ce redactam acest articol m-am pus și am căutat Tutor, și am dat peste grupul Romanian Home Computer de pe Yahoo, unde printre altele am găsit acest progrămel precum și multe altele și foarte multe discuții interesante. Pe această listă de discuții am dat și peste un link către un articol din Today Software Magazine ăl cărui fondator este fratele celui care la care m-a dus prima oară să-i văd calculatorul după olimpiada de matematică din clasa a V-a. Practic s-a închis cercul.

Nu mai știu când s-a reluat cercul de informatică dar știu că am continuat să umblu, cu toate că aveam calculator acasă, nu neapărat pentru jocuri (căci cam aia făceam acolo) ci mai mult pentru socializare. Oricum bine am făcut, căci la un moment dat m-a contactat profesoara de acolo că i-a fost încredințat să adune și să ducă copii în tabăra de informatică și pe lângă 3 băieți din Baia Mare m-a ales pe mine ca reprezentant al clasei a VIII-a.

Când a trebuit să mă hotărăsc dacă să mă duc sau nu în această tabără (în vacanța de primăvara a lui 1994) a fost prima oara când mi-am zis, "wow, atât de grele sunt deciziile de om mare?" fiindcă a trebuit sa aleg între tabără sau orele de pregătire suplimentară la matematică în vacanță. Practic părinții îmi dăduseră mână liberă. Privind în retrospectivă pot să spun am luat decizia corectă, că în destul de mare parte această tabără m-a pus pe calea carierei pe care o am acum. Am și o mulțime de amintiri din această tabără organizată la Bușteni: cum îmi spălam ciorapii cu săpun Protex (mai precis îmi amintesc mirosul acestui săpun), sala de jocuri unde mergeam seară de seară și ceva joc cu un soldat care a fost terminat de cineva fix în seara în care eu nu m-am dus, laboratorul cu PC-uri (pe care singurul joc disponibil era gorilla.bas) și excursia pe munte unde spre deosebire de toți eu nu mă afundam în zăpada - că deh, eram băiatu' de la munte. Cred că acolo am văzut pentru prima oară revista Hobbit. Mai știu că am rămas șocat când l-am auzit pe unul povestind că a dormit în parc după un concert Phoenix (eram totuși clasa a 8-a).

* prietenia stabilită aici, m-am tot dus la om că și-a luat PC în 95, disperându-i părinții

* Tatăl colegului menționat anterior (cu Electronica CIP) era director la liceul din Baia Sprie și cumva am nimerit și eu prin laborator acolo și m-am minunat de PC-uri (Era parcă un singur 386 pe lângă 286-uri). Cum mă uitam cu jind seara la geamurile luminate ale laboratorului de informatică de la liceu care se vedeau de la mine de acasă.

* Accesul la calculator la mină, în primă fază chemat chiar de contabilul șef care a fost fascinat de interesul meu în PC-uri - atunci m-am agățat în Norton Commander neștiind cum să trec dintr-un panou în celălalt. Apoi cred că după tabăra dintr-a 8-a a urmat capitolul 2, umblatul la biroul topografilor, dat afară de ceva director din pură răutate, revenit cu tupeu, reușit să repar ceva băieților la care mi-au zis: acuma de ce nu a aici directorul să vadă - îmi mai amintesc că am jucat Goblins, Dune și ce mai primeam de la băieții de la liceu sau de la Ghiță, copiam texte Roxette din Ecran Magazin să le tipăresc, mă familiarizam cu Quattro Pro, varianta de DOS - în birou era mereu fum gros de țigară și discutau de episodul de dinainte cu o seară din Maddie și David. Nu sunt 100% sigur dar ulterior cred că l-am văzut pe unul dintre domnii de acolo, venise cu cineva pe la Internet Cafe-ul la care lucram la facultate. Nu mai știu exact cu ce frecvență mergeam dar îmi mai amintesc perfect de drumul pe care mergeam, scurtătura prin pădure.

* În liceu a fost în mare parte agonie, mers pe la prieteni și stat pe capul lor, cerșit intrare în laboratoare, mers cu un prieten la biroul mamei lui la facultate. Oriunde exista acces la PC, Janos incerca să se înfigă.

* dinainte să am PC mi-am tot cumpărat reviste în maghiară Computer Panorama, CHIP, PC-X câteodată din ultimii bani care-i aveam
* în ziarele pe care mi le-am cumpărat (și de a căror nume trebuie să-mi amintesc) am ochit o pagină de publicitate cu un PC mare și frumos și o adresă de Hong Kong către care m-am pus eu să scriu o scrisoare de cerșit calculator
* cartea albă cu cheat-uri de jocuri răsfoită până s-a dezintegrat
* laboratorul de informatică de la liceu - pe Novell Netware.
