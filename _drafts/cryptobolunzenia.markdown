Cei care nu știu ce însemnă bolund să [arunce o privire în DEX](https://dexonline.ro/definitie/bol%C3%A2nd). De fapt am să vă spun eu ca să vă scutesc de un click: înseamnă *nebun*. E destul de ușor de dedus că bolunzenie înseamnă *nebunie*.

Iar dacă lucrați în IT sau aveți cunoștințe care-s pe val cu ce se întâmplă în lumea tehnologiei inevitabil ați auzit în ultimea perioadă cuvântul magic: Bitcoin! Dacă v-am tradus bolund am să vă traduc și Bitcoin: înseamnă "cum să te îmbogățești rapid, ediția 2018".

De ce am denumit însemnarea așa? Păi fiindcă am auzit oameni care i-am crezut serioși și calculați zicând: "da, am investit ceva în Bitcoin, nu mult, 1000 de euro". Nu știu alții cum sunt dar mie mi se par cam mult de riscat 1000 de euro investindu-i în ceva atât de volatil ca și criptomonedele.

Dar stați nu judecați, nu sunt anti-criptomonede, ca de obicei încerc să mă mențin undeva la mijloc, ascultând și documentându-mă cu argumentele ambilor părți.

Să le luăm pe rând. În mod evident nu sunt economist, dar am să vă spun de ce cred eu că au valoare:

- Primesc ceva valoare din conversia curentului și a hardware-ului care trebuie să fie cumpărat să se poată mina / produce.
- Există (mai corect: va exista) o cantitate finită corelată cu cererea, care este momentan foarte mare.
- De fapt se bazează pe o înțelegere: societatea se poate înțelege despre un anumit lucru și să-i acorde valoare. Un exemplu ar fi colecționabilele de genul cartonașelor cu jucători de baseball (îmi pare rău dar nu mi-a venit în minte niciun echivalent românesc). Sunt practic niște bucăți de hârtie, îți poți poți tipări oricând ceva identic sau foarte apropiat, dar oamenii s-au înțeles că ele au valoare și uite așa se vând cu mii de dolari bucata. De fapt nici banii obișnuiți nu sunt departe de conceptul acesta și din câte am citit au fost destui sceptici în momentul adoptării bancnotelor - dar în ziua de azi nu cred că se mai întreabă nimeni de valoarea unei bucăți de hârtie cu Eminescu pe ea.

Pe de altă parte există bule și chestii disruptive. Bulele sunt atunci când din varii motive ceva căpătă valoare supraestimată. O chestie disruptivă este ceva care se bagă în cursul normal al lucrurilor și-l "strică" (nu neapărat la modul rău). Un exemplu al zilelor noastre poate fi Uber - vedeți cât de supărați sunt taximetriștii pe ei. Cred că monedele criptografice, sau mai precis Bitcoin-ul, este în acest moment o combinație dintre aceste două fenomene. Pentru moment este sus pe val, mult supraevaluat și va cădea dar nu va dispărea, și probabil că pe viitor ne vom obișnui că pe lângă banii propriu ziși vom avea și cei virtuali. Și cu toate că există și vor mai apărea multe monede alternative eu cred că Bitcoin va rămâne mult timp etalonul.

A existat o perioadă când puteai să-ți faci un PC destul de puternic fără să cheltui o avere fiindcă lumea era ocupată cu telefoane deștepte și tablete. Acum nu prea mai găsești componente performante, mai ales la capitolul plăci video și surse puternice suflă vântul prin stocuri. Și chiar dacă ar exista stocuri, din cauza cererii groase prețurile sunt foarte umflate.

Și un alt lucru care mă enervează tare este de ce nu m-am băgat când trebuia. De fapt m-am băgat, dar nu am stat. Nu se înțelege? Să trecem la un mic istoric: "Janos și criptomondele".

Primul contact l-am avut prin 2012 când citind despre Silk Road am aflat că acolo se poate plăti cu Bitcoin. Și m-am uitat eu cam cu ce s-ar mânca acest Bitcoin dar recunosc că nici nu prea am înțeles cum funcționează și nici nu am dat peste un ghid de minat "pentru to(n)ți". Așa că am lăsat-o baltă până prin 2014 când mi s-a resuscitat interesul, în acest moment fiind deja disponibile cripto monedele alternative. Eu având la momentul respectiv un server dedicat pentru care plăteam un abonament lunar și care stătea în mare parte nefolosit m-am documentat ce criptmonedă se poate mina cu procesorul și am găsit Prime Coin. Am instalat softul de minat și i-am dat drumul. Prin ceva coincidență și noroc enorm în câteva ore am reușit să minez primul block pentru care am primit răsplată un anumit număr de prime coin-uri. Apoi cam în aceași perioadă i-am trimis cuiva o invitație pentru editorul Atom și respectivul, fiind foarte generos, mi-a trimis niște Dogecoin (o criptomonedă lansată la mișto) mai mult sau mai. Atât Prime Coin cât și Dogecoin le-am transformat în Bitcoin și am constatat că nu aveau valoare tocmai nesemnificativă. Mi-au ajuns să cumpăr două bundle-uri de jocuri de la Humble Bundle cu aproximativ 15 - 20 dolari bucata. Mă rog, echivalentul în Bitcoin pe atunci. Acum valoarea aceleiași sume de Bitcoin ar fi pe la 700 de Euro... Mi-a rămas ceva mărunțis care mi-a rămas în portmoneu, mărunțiș care valorează acum peste 100 de lei. Binențeles că acum îmi smulg părul din cap de ce i-am cheltuit atunci, dar asta e.

De aici trag concluzia că poate fi super greșit ceea ce ați citit mai sus. Vă voi lăsă cu vorba înțeleaptă din popor: vom trăi și vom vedea.