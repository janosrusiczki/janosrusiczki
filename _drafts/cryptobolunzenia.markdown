Cei care nu știu ce însemnă bolund să arunce o privire în DEX. De fapt am să vă spun eu: înseamnă *nebun*. Iar bolunzenie înseamnă *nebunie*.

Iar dacă lucrați în IT sau aveți cunoștințe care-s pe val cu ce se întâmplă în lumea tehnologiei inevitabil ați auzit în ultimele luni cuvântul magic: Bitcoin. Dacă am tradus bolund am să vă traduc și Bitcoin: înseamnă "cum să te îmbogățești rapid, ediția 2018".

Și de ce am denumit însemnarea așa? Păi fiindcă am auzit oameni care i-am crezut serioși și calculați zicând: "da, am investit ceva în Bitcoin, nu mult, 1000 de euro". Nu știu alții cum sunt dar mie mi se par cam mult 1000 de euro să-i riști în acest moment investindu-i în ceva atât de volatil ca și criptomonedele.

Dar stați, eu nu sunt anti-cripto, ca de obicei încerc să mă mențin undeva la mijloc, ascultând și documentându-mă cu argumentele ambilor părți.

În mod evident nu sunt economist, dar am să vă spun de ce cred eu că au valoare:

- Primesc ceva valoare din conversia curentului și a hardware-ului care trebuie să fie cumpărat să se poată mina / produce.
- Există (mai corect: va exista) o cantitate finită corelată cu cererea momentan foarte mare.
- De fapt e o înțelegere: societatea se poate înțelege despre un anumit lucru și să-i acorde valoare. Un exemplu ar fi chestiile colecționabile de genul cartonașelor cu jucători de baseball (îmi pare rău dar nu mi-a venit în minte echivalentul românesc). Sunt practic niște bucăți de hârtie, le poți tipări oricând și acuma, dar oamenii s-au înțeles că ele au valoare și uite așa se vând cu mii de dolari bucata. De fapt nici banii obișnuiți nu sunt departe de conceptul acesta și din câte am citit au fost destui sceptici și când s-au adoptat banii de hârtie - dar în ziua de azi nu cred că se mai întreabă nimeni de valoarea unei bucăți de hârtie cu Eminescu pe ea.

Pe de altă parte există bule și chestii disruptive. Bulele sunt atunci când din varii motive ceva căpătă valoare supraestimată. O chestie disruptivă este ceva care se bagă în cursul normal al lucrurilor și-l "strică" (nu neapărat la modul rău). Ca exemplu al zilelor noastre poate fi Uber. Cred ca monedele criptografice, sau mai precis Bitcoin-ul, este în acest moment o combinație dintre aceste două fenomene. Pentru moment este sus pe val, mult supraevaluat și va cădea dar nu va dispărea, și probabil pe viitor ne vom obișnui că pe lângă banii propriu ziși vom avea și cei virtuali.

Cu toate că există și vor mai apărea multe monede alternative eu cred că Bitcoin va rămâne mult timp etalonul.

Mă enervează că spre deosebire de o anumită perioadă când puteai să-ți faci PC destul de puternic la bani mai puțini acum nu mai găsești componente, mai ales la capitolul plăci video și surse puternice suflă vântul prin stocuri.

Și un alt lucru care mă enervează tare este de ce nu m-am băgat când trebuia.

Istoric:

- primul contact prin 2012 când citind despre Silk Road am aflat că acolo se poate plăti cu Bitcoin. Și m-am uitat eu cam cu ce s-ar mânca Bitcoin dar recunosc că nici nu prea am înțeles și nici nu am dat peste un ghid de minat "pentru to(n)ți".
- derulăm în 2014 când mi s-a resuscitat interesul, în acest moment fiind deja disponibile cripto monedele alternative - având un server dedicat pentru care plăteam lunar o sumă și în mare parte stătea m-am documentat ce se poate mina dintre cripto monede cu procesorul si am găsit Prime Coin. Am instalat softul de minat și i-am dat drumul. Prin ceva coincidență și noroc enorm în câteva ore am reușit să minez primul block pentru care am primit răsplată un anumit număr de prime coins. Care i-am convertit în bitcoin. Apoi am trimis cuiva o invitație pentru editorul Atom și respectivul fiind foarte generos mi-a trimis niște Dogecoin (o criptomonedă lansată la mișto). Toate astea le-am transformat în bitcoin. Nu aveau valoare tocmai nesemnificativă. Mi-au ajuns să cumpăr două bundle-uri de jocuri de la Humble Bundle cu aproximativ 15 - 20 bucata. Mă rog, echivalentul în bitcoin pe atunci. Acum valoarea ar fi pe la 700 de euro. Mi-a rămas ceva mărunțis care mi-a rămas în portmoneu, mărunțiș care acum e peste 100 de lei.
- Binențeles că acum îmi smulg părul din cap de ce i-am cheltuit atunci, dar asta e.

De aici trag concluzia că poate fi super greșit ceea ce ați citit mai sus. Vă voi lăsă cu următoarea vorbă înțeleaptă din popor: vom trăi și vom vedea.