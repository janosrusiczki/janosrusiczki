Luni a murit Marie Fredriksson. :(

Am căutat Roxette aici pe blog și spre mirarea mea nu am găsit nimic. Nu mi-a venit să cred, am investigat, și mi-am dat seama că era din cauza unei erori. Eroare care am corectat-o și se pare că am menționat de 2 ori că am fost fan înrăit. Ultima oară destul de recent.

Cultura mea muzicală era formată din înregistrări aleatoare de la radio făcute pe Vef Sigma. Apoi după revoluție a început să umble la preotul catolic nepotul lui care era de undeva din județul Satu Mare (dacă nu chiar din municipiul Satu Mare) cu care eu am devenit mare prieten "de vară". Întrebându-l "ce muzică îți place" mi-a zis fără prea multă ezitare Roxette, fiindcă avea o soră mai mare căreia îi plăcea Roxette. Apoi am ajuns cu tata la un magazin de muzică în Baia Mare, care era după cunoștințele mele al domnului Darnai și însemna practic vânzare de casete copiate cu deck-uri mai mult sau mai puțin profesionale. Mi-am putut alege două casete: una a fost o compilație de hit-uri de pe care îmi amintesc ca piese de Prince - Batdance și Ken Laszlo - Madame iar cealaltă a fost Roxette - Joyride. Îmi mai amintesc că lista de piese era trasă la imprimantă matricială. Era casetă RAKS și deck-ului meu nu-i plăcea începutul părții B, mânca banda, așa că mereu trebuia să derulez peste The Big L.

Apoi în scurt timp am făcut upgrade la caseta la una bulgărească de la un magazin din Baia Sprie care începuse să aducă casete. Și așa am ajuns o vară să ascult de zeci, dacă nu sute, de ori acel album.

În scurt timp tot cu ocazia unei plimbări prin Baia Mare am ajuns la un magazin unde am ochit albumul Tourism, și am fost fascinat cum de așa rapid este album nou, sau ce-i ăsta? Asta știind că bulgarii erau foarte creativi în a construi "albume" în jurul unui EP să umple câte o casetă. The Rain - a ieșit fum din amplificator.

Nu știu exact când dar cândva în această perioadă m-am echipat și cu The Look și Pearls of Passion, cumpărate ori de la piață, că la noi în Baia Sprie sâmbătă veneau unii cu o tarabă de casete ori din Baia Mare de la careva magazin, posibil Satelit.
