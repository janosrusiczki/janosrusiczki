Da, m-am apucat de alergat.

Nu știu exact cum să încep așa că voi începe cu motivația: m-am cam delăsat în această iarna și cum mă simțeam foarte îmbâcsit și fără energie mă gândeam să mă re-apuc anul acesta de mișcare. Am căutat o alternativă la bicicletă căci după cum probabil se știe sunt un părinte ocupat și nu mai am timp de ieșiri care durează cu orele. De fapt găsisem alternativa în 2014 când am alergat de câteva pro, dar nu prea îmi mai amintesc exact nici de ce m-am apucat (probabil de curiozitate) și nici de ce am renunțat. Știu doar că îmi luasem un ceas pentru alergare de la Garmin care l-am dus cu mine la Cluj în delegație și acolo [am făcut](https://www.rusiczki.net/2014/08/22/alti-10-ani/) primele alergări în [părculețul Iuliu Prodan](https://www.openstreetmap.org/#map=18/46.75762/23.57206) aflat în aproapierea apartamentului în care eram cazat.

Sincer să spun încă nu a ajuns să mă sperie cântarul că am o constituție destul de subțirică, doar că, cu având o muncă sedentară de birou tot ce se depune se depune pe burta care arată... rău. Ziceam că îmi luasem un ceas Garmin. Ei bine, i s-a rupt cureaua anul trecut și cândva la începutul acestui an am dat o comandă pe Aliexpress și apoi i-am montat noua curea în martie, moment din care am reînceput să port ceasul.

După multe insistențe din partea unui coleg de la muncă, am ieșit la o primă alergare într-o dimineață de duminică la final de aprilie. Apoi la început de mai am dat târcoale pădurilor din apropierea casei din Baia Sprie și am fost mirat de cât de rapid le-am parcurs semi-alergând. Au rezultat imediat planuri mari de alergat pe poteci și am început să-mi caut pantofi de trail running cât mai bine amortizați. După o scurtă cercetare m-am fixat pe La Sportiva Akasha și a urmat o întreagă saga de probat / cerut număr mai mare / probat iar / cerut iar număr mai mare cu care probabil am disperat-o amica de la magazinul local de articole de montaniarzi, dar ce să-i faci, am degetul mare de la picior drept mai special, atingeam cu unghia tavanul pantofului și era super incomod. Până la urma nu am luat La Sportiva ci am întrebat pe Reddit de alternative, am mers și am probat mai multe mărci în Intersport și în final am comandat aproximativ orbește de pe Internet o pereche de Nike Wildhorse 4 care s-au dovedit a-mi fi buni. Până atunci am alergat cu perechea de Puma care mi-i luasem prin 2014.

Mai trebuie să menționez că am ușoare probleme la genunchiul drept, l-am verificat la doctor și aparent e totul OK dar tot mă incomodează când stau cu el îndoit - adică aproape toată ziua cât stau la serviciu pe scaun. Eu cred că mi l-am stricat cu mulți ani de dat pe snowboard într-o poziție incorectă și cu echipament uzat, dar din păcate nu mai pot da timpul înapoi să repar greșeala. Dar pot și trebuie să-mi dozez efortul dacă nu vreau să-mi fie agonizantă recuperarea.

Am alergat la început intervale (ceea ce înseamnă câteva minute alergare urmate de câteva minute de pas alert) și apoi dintr-un punct am încercat să alerg fără să revin la pas. Întâi mi-au ieșit 3 kilometru, apoi 4 și în ultima săptămână am făcut pasul cel mare la cei 5 km "standard" care, sincer să fiu, deocamdată îi resimt destul de bine și mai am de "lucrat" până să devin comfortabil cu această distanță înainte să încerc s-o cresc din nou.

Și uite așa m-am trezit că am alergat cu sfințenie în fiecare luni, miercuri și vineri pe tot parcursul lunii iunie. Am realizat destul de rapid că-mi place să alerg minimalist, adică fără să duc cu mine telefonul. Dacă alerg pe pista sintetică din parc îmi lipsește totuși câteodată muzica care ar ajuta la a-mi păcăli creierul să nu mai fie atent la cât mai am de tras. Dar momentan alerg doar cu ceasul, câteodata cureaua de ritm cardiac și cheile de la mașină în buzunarul din spate al pantalonilor (legate fedeleș cu gume de păr să nu zdrăngăne).

Recent am făcut și upgrade la ceas la un Garmin Forerunner 235, ceea ce nu a fost neapărat necesar dar la mine un gadget nou mai adaugă la motivație. Ăsta are deja senzor de ritm cardiac integrat, nu mai e neapărat necesar să iau cureaua anterior menționată cu mine. Având în vedere că am citit un review sau comentariu în care Forerunner 15 (ceasul anterior) a fost numit plastic landfill eu zic că m-a servit bine si sper sa-l servească bine și pe următorul proprietar cât despre ceasul curent, prevăd că mă va ține mult și bine.

Ar mai trebui să ating aici subiectul controversat al publicării activităților pe Strava că au zis unii că Strava și softurile asemănătoare au omorât partea distractivă a sporturilor. În primul rând eu nu alerg să mă distrez, alerg să mă simt bine *după* aia și îmi place: 1. să am un jurnal al activităților 2. să mă pot uita ulerior să-mi urmăresc îmbunătățirea performanțelor. Binențeles că e inevitabil să mă compar cu alții, dar țin minte că eu de abia am început.

Pentru încheiere iată o anecdotă legată de Janos și relația lui cu sporturile de enduranță: În liceu nu eram cunoscut ca un mare sportiv, din contră, sprinturile îmi ieșeau catastrofal, la fotbal nu participam aproape niciodată, nici la baschet... De plictiseală cândva în clasa a XI-a sau a XII-a am mers cu bicicleta până am reușit să fac de 2 ori Gutinul, adică din Baia Sprie pe ceea ce numim serpentine, până la Hanul Pintea. Menționez că nu aveam bicicletă cu viteze ci doar un Pegas simplu pentru adulți. A urmat alergarea de rezistență și țin minte că mi-am zis s-o iau încet să nu obosesc căci în anii anteriori a fost o agonie respectiva probă. Alergând așa lejer m-am trezit cu o jumate de lungime teren în avans față de colegi și am câștigat detașat spre mirarea colegilor, a profesorului de educație fizică și mai ales a mea. :)
