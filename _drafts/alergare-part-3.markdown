Am aflat de Crosului Lacului Albastru pe Strava apoi am tot dat târcoale traseului, prima oară cu unul din organizatori, apoi cu un amic și apoi cu nevasta-mea pe bicicletă. Având în vedere că traseul conține 2 ascensiuni serioase am vrut să mă antrenez mai mult în urcări chiar înainte de concursul propriu zis dar am optat pentru alergări sociale cu un prieten diasporist care a fost pentru scurt timp pe acasă. S-a dovedit a fi oricum irelevant dar poate era bine să fac totuși o încercare în care să dau tot ce pot.

Când am ajuns pe acolo vineri în ziua de concurs și am văzut unul dintre alergătorii locali "serioși" și câțiva băieți în tricouri de la diferite concursuri de trail running de prin țară am știut că nu va fi o țopăială de agrement.

A fost primul meu concurs și am tot dezbătut ce soi de strategie să aplic. Cei mai experimentați mi-au zis că fiind "doar" 6 km să dau tot ce pot. Eu voiam să mă duc mai lejer pe prima parte și să-mi conserv energia pentru prima urcare dar binențeles nu s-a întâmplat asta... Când am văzut că toți pleacă ca din pușcă la start, am zis ce, numai eu nu pot? Și dus am fost! Am făcut cel mai bun kilometru din viața mea (4:09) care a inclus porțiunea de coborâre la vale de "încălzire" și puțin din prima urcare și când mi-am verificat pulsul și am văzut 176 am știut instant că am încurcat-o. De fapt pe moment nu mi-am dat seama de ce eram atât de obosit, abia acasă după ce am analizat alergarea pe calculator am văzut cât de tare am tras. La fața locului am fost luat pur și simplu de val.

Am sperat să urc prima urcare în alergare dar nu s-a întâmplat nici pe departe asta, am schimbat la pas undeva înainte de mijloc. Cumva am ajuns sus unde mă așteptau cu suport moral nevasta și doi amici și a urmat Arok-ul, adica ceea ce a fost cândva un șanț pe care se aducea apă din Chiuzbaia la un puț din Baia Sprie. Este vorba de un drum destul de lat pe curbă de nivel dar nu-mi amintesc prea multe despre el că am trecut-o cam în delir cu viziunea încețoșată din cauza efortului depus înainte. Am avut alergători și în față și în spate, iar cel din față se îndepărta și cel din spate se apropia așa că nu prea mi-am permis s-o iau mai încet să-mi revin. Aici a fost și primul punct de alimentare unde din cauza epuizării nu am reușit să beau decât foarte puțină apă dar luasem două pahare care mi le-am vărsat pe picioare să se răcorească. Și am aruncat paharele pe drum cum văzusem eu că fac marile vedete la concursuri. Să-mi fie iertat.

Apoi a început prima coborâre unde spre surprinderea mea nu-mi prea răspundeau picioarele și am fost depășit de vreo 5 sau 6 concurenți. Muream de ciudă dar nu reușeam să alerg mai repede la vale că simțeam că am "spaghete" în loc de picioare. Am ocolit "cetatea", adică Puțul Francisc și a urmat încă puțină coborâre și apoi urcarea nimicitoare către Lacul Albastru care am facut-o la pas la fel ca toți cei care îi vedeam înaintea mea. Aici am reușit să înghit cumva o tabletă de glucoză și m-am apropiat la vreo 20 - 30 de metri de grupul compact de oameni care mă depășiseră înainte dar cum au ajuns sus la lac, duși au fost. Se pare însă că mă mai recuperasem și eu cât de cât sau am avut un placebo cu glucoza căci după ce am ocolit lacul am ajuns la al doilea punct de alimentare unde am reușit deja să beau un pahar de apă.

A urmat ultima coborâre pe care am mers destul de bine, în sensul că nu m-au mai depășit decât vreo doi inși. Finalul a fost foarte frumos, m-au aplaudat mai mulți spre finish printre care și maică-mea plăcut impresionată că "nu ai fost primul dar nici ultimul". :)

Acuma nu știu cum era dacă aveam într-adevăr o strategie și mă țineam de ea astfel încât să nu mă epuizez fatal pe prima porțiune. Nu știu dacă aveam destule rezerve de energie și putere în picioare să-i depășesc pe cei care m-au lăsat în urmă. Analizând ce a înregistrat ceasul și anume că majoritatea traseului am fost cu pulsul la maxim nu aș crede. Pur și simplu am dat tot ce am putut.

Oricum sunt foarte mulțumit de rezultat că alerg doar de 3 luni și ceva.

geluri si glucoza
- A fost primul meu experiment, la aproape 40 de ani, să văd ce se întamplă dacă mă antrenez (de la 0) pentru ceva o vară intreagă.
- Crosul Companiilor
