După ce am publicat [articolul precedent](https://www.rusiczki.net/2018/07/12/alergarea-din-perspectiva-unui-incepator/) am realizat că am uitat câteva idei care le-am trecut într-o ciornă și pe parcurs am mai tot scris de experiențe noi de s-au adunat de un articol nou. Apoi am participat și la primul concurs de alergare despre care iarăși am scris și mi-am dat seama că iese prea lung articolul așa că l-am spart în două. Acesta este prima parte.

Cu toate că m-am dat mulți ani cu bicicleta (și mă dau în continuare) până acuma nu mi-am dat seama de importanța alimentației. Mai pe la începutul verii am făcut greșeala să merg la alergat cu o pizza mancată cu 4 ore înainte și am simțit de parcă aveam o caramidă în stomac. M-a durut și apendicele pe parcursul acelei ieșiri dar mi-am învățat lecția, de atunci merg la mișcare de obicei dimineața cu maxim o bucată de pită în mine sau dacă se nimerește să cadă pe dupămasa la prânz mănânc o salată sau ceva cât se poate de lejer.

Primii 100 de km pe acest an i-am sărbătorit ascultând muzică în timpul alergării "aniversare" dar mi-am dat seama ca nu prea se împacă fugitul cu muzica că-mi strica ritmul (cumva instinctiv încerc să-mi sincronizez pașii pe ritmul muzicii), nu-mi aud respirația, etc. Încă nu am avut ocazia dar voi mai încerca să ascult ceea ce mi-au recomandat mai mulți, și anume podcast-uri, măcar mă mai cultiv și vorbăria nu-mi deranjează ritmul ba chiar poate reușesc să-mi distrag creierul să nu se gândească la cât mai am. De asemenea cu ocazia unei alergări sociale mai recente a pus un prieten drum'n'bass pe difuzorul telefonului și am realizat că merge de minune, acest stil de muzică având 160 - 180 BPM adică cam câți pași fac eu pe minut. Voi da o șansă și dnb-ului, curând.

De slăbit nu prea am slăbit însă mă tem că dacă mă las mă voi îngrășa. Așa că mă gândesc să-mi iau o bandă de alergat să pot continua tradiția și în zilele mohorâte de toamnă / iarnă. Nu știu unde dracu' o voi pune...

În concediul de vară petrecut pe acasă am alergat printre altele un traseu de 7 km și altul de 10 și am descoperit că după ce trec de vreo 6 km intru într-un soi de stare zen și nu prea mai simt oboseală. Doar să mă ducă picioarele. Totuși traseul de 7 km l-am întrerupt pentru că eram pe asfalt de mult timp și știu din experiențe anterioare că după mai mult timp petrecut pe asfalt mă dor picioarele de parcă ar fi dat cineva cu ciocanul peste ele. Cea mai frumoasă alergare de până acuma a fost cea de 10 km și culmea că motivația a fost tocmai controversata Strava. Știu, veți zice că-s tâmpit că mă motivează Strava dar m-am înscris la challenge-ul lunar de cățărare - care presupune să ai un total de 2500 m în ascensiune. Și cum am văzut spre sfârșitul lunii că m-am apropiat foarte tare să realizez target-ul am tot planificat eu pe Komoot să-mi iasă la ultima alergare din lună. Am avut câteva variante de trasee în cap dar până la urmă tot din mers m-am hotărât pe unde să mă duc. A fost greu și cu toate că m-am abținut în prima parte nu am reușit să alerg toată urcarea - dar a fost frumos, foarte frumos, chiar dacă am zăcut epuizat două zile după aia.

Alergând cu un bun prieten din Baia Sprie pe Arok s-a ivit întrebarea de ce nu am făcut noi asta când aveam 20 și ceva de ani? Că locurile și treseele erau dintotdeauna acolo, gata de a fi alergate. Dar noi eram prea ocupați să ne îmbătăm în fiecare weekend și să ne pierdem vremea jucând jocuri pe calculator. De asemenea un rol important îl au în ziua de astăzi diferitele dispozitive de tracking de la ceasuri până la telefoane și posibilitatea ulterioară de a împărtăși cu Internetul realizările mărețe. Pentru mulți e o motivație în plus sau motivația necesară și suficientă. Când aveam 20 de ani eventual puteam măsura cu cronometrul dar în afară de cazul în care mergeam împreună la alergat nu aveam nicio garanție că într-adevăr cineva a făcut respectivul timp. Și la câți gogonatori profesioniști am avut pe stradă... :D

